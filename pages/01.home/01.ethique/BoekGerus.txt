Voorwoord.

Omtrent voorlopigheid van waarheid en haar continuïteit. 
Als waarheid ligt geborgen in zijn, dan treffen we bovengenoemd probleem aan op een denkweg, waar tijd en zijn en wellicht ook de zin-van-zijn gelijkaardige richtingwijzers vormen. 
Onder zin-van-zijn versta ik hier zijnswaarheid ofwel de wijze waarop zijn in de zijnden zodanig oplicht, dat we daaraan zin kunnen geven. De vraag naar de waarheid is alleen in zoverre origineel, dat ze aan het begin staat van het denken dat filosofie heet.
De belangrijkste denkers die voor mij langs deze weg richtingwijzers geplaatst hebben zijn: Aristoteles, Thomas, Kant, Hegel, Nietzsche, Heidegger en Levinas. Zonder dat ik daar voortdurend naar verwijs ben ik aan hen veelal schatplichtig, vanuit het besef, dat we in denken en spreken altijd in een rijdende trein stappen waarin we alleen verstaan en verstaan worden middels gedegen kennismaking.
Deze beschouwing gaat over voorlopigheid en continuïteit van waarheid, hoe staat de waarheid in de tijd. Zijn doet zich de mens voor als tijd, als worden, de puurste vertaling van het niets, die de leegte en de ruimte biedt voor de voortdurend wisselende maar durende aanwezigheid van waarheid. In die zin heeft het niets een bepalende rol in het menselijk bestaan. Een rol die zich als de draad van Ariadne afwikkelt in een doolhof tot niets over is, zelfs of zeker geen weg terug. Dat zich in deze doolhof herkenning en kennis voordoen is mogelijk door identiteit in de tijd die deels geboden, deels gedacht wordt als een ontwarbaar kluwen. 
Waar het hier om gaat is het verweer tegen de teloorgang aan tijd, middels identiteit. Hoe houden we binnen de voorlopigheid continuïteit vast. 
Dit verweer schept geschiedenis. Geschiedenis is niet enkel het nagaan van hetgeen geschiedt, maar vooral het vasthouden wat geschied is en niet enkel onthouden in het bewustzijn, maar tevens uitleggen in taal.
Taal schept meer identiteit dan het zijn vermag. Het vermogen van taal identiteit op te roepen door zijnden te benoemen in de stroom van de tijd, geeft taal een duurzaamheid, die hoezeer ook zelf onderhevig aan verandering beelden van stabiliteit oproept. 

§1

Taal, tijd en waarheid. 
De verhouding tussen deze drie is op velerlei wijzen gedacht en besproken. 
Allereerst is daar het onderscheid tussen geschreven taal en spraak. Spraak is in sterkere mate onderhevig aan tijd dan geschreven taal. De laatste is meer gebonden aan regels en in die zin meer behoudend en bedachtzaam in het gebruik, terwijl spraak meer leeft bij het moment en als zodanig meer direct de waarheid ter sprake brengt. Dat is haar kracht en haar zwakheid, zoals we verderop zullen zien.
Wat is dan de samenhang tussen bovengenoemde drie?
De in dit verband meest voor de hand liggende samenhang is, dat dit geschrift slechts begrepen kan worden als gebruiken van geschreven taal om waarheid uit te drukken, wat enkel mogelijk is, omdat het voortzet wat in de tijd verzameld, gedacht en uitgesproken is.  Dit taalgebruik is schuldig aan de tijd, staat bij de tijd in het krijt, omdat het daaraan ontleent wat het denkend en ver-talend tracht voort te zetten: traditie en oorsprong van de waarheid. 
Taal zowel geschreven als gesproken geeft verleden en toekomst tegenwoordigheid (geven een antwoord voor het heden vanuit verleden en toekomst) alleen de tegenwoordige tijd van verleden en toekomst maakt waarheid verstaanbaar en mogelijk. Tijdsduur in continuïteit verleent taal pas werkelijkheid. Tijd in haar momentane dimensie verstaat zich niet met taal.
Gesproken waarheid geeft haar in de tijd een voorlopigheid, omdat ze als zodanig niet hecht aan een momentele uiting van waarheid, noch verabsoluteert ze een bepaalde ordening van het zijnsgebeuren. Zijn is niet statisch, zo is ook haar waarheid niet statisch en dus heeft ook haar talige vorm vooruitlopend op de verleden en huidige vormgeving voorlopigheid. Anderzijds verloopt de ontwikkeling van zijnswaarheid geleidelijk, met een zekere continuïteit als identiteit. Herkenbaarheid blijft steeds een vereiste. Waarheid betekent de kenbaarheid van de  werkelijkheid en wel zoals door ons gekend en door zichzelf getoond, in die zin bestaat er geen absolute waarheid, als zouden we de werkelijkheid kunnen kennen, zoals ze is wanneer we haar niet kennen. De voorlopige, ware werkelijkheid is steeds de door ons gekende werkelijkheid, weliswaar als waar maar nooit als definitief, absoluut waar.


§2

Taal – Spraak

Het onderscheid dat hier gemaakt wordt tussen taal en spraak is al eerder ter sprake geweest. Hier wordt onder taal verstaan: geschreven taal. Geschreven taal is in haar gebruik nauwkeuriger in toepassing van grammatica en woordgebruik, want ze is als zodanig meer onderhevig aan kritiek, eenmaal geschreven blijft ze bestaan “scripta manet” Het geschrevene blijft. Wij zeggen ook “wie schrijft die blijft” evenzeer een aansporing als een waarschuwing. Mensen krijgen moeilijker een zin op papier dan uit hun mond. 
Geschreven taal is een zuiver vertolker van een taalsysteem en dit is haar kracht, maar ze legt het soms af tegen gesproken taal in overtuigingskracht, omdat deze onder andere in de intonatie haar betoog kracht kan bijzetten. Wat gesproken taal aan nauwkeurigheid mist, wint ze soms aan stemgebruik en lichaamstaal. 
Ondanks gebruik van papier, pen en inkt is geschreven taal abstracter en vanwege bovengenoemde middelen duurzamer, gesproken taal lijkt groter zeggingskracht te hebben, maar is tegelijk vluchtiger en probeert via herhalingen alsnog een duurzame indruk achter te laten. Na dit kort intermezzo komt nu de vraag naar de tijd weer aan bod. Belangrijk is: Hoe luidt die vraag?

§3

Hoe verhouden wij ons tot de tijd?
Vooraf enkele curieuze voorbeelden, waaruit de dubbelhartige omgang met de tijd aan het licht treedt en blijkt dat we trachten te voorkomen dat we door de tijd worden meegesleept: we schaffen een agenda aan. Anderzijds onderkennen we dat de toekomst ons voert waar wij niet zijn wilden.
Agenda is in zijn kleine omvang een van de meest bepalende boekjes die wij aanschaffen of, erger nog, krijgen. In dit boekje waarin wij noteren wat ons te doen staat, bewerkstelligen we het tegengestelde van wat we beogen: de tijd, de datum waar men beslag op legt is men onmiddellijk kwijt. Stel ik heb een agenda, iemand vraagt: “Kun je 25 augustus naar me toe komen?”, ik kijk in mijn agenda en leg die datum vast. Een week later vraagt iemand:”Kun jij op 25 augustus?”, ik kijk opnieuw in mijn agenda, zo slecht is mijn geheugen en daarom hebben wij die agenda’s, en antwoord: “Nee, dan heb ik geen tijd”. Sommigen hebben zo’n volle agenda, dat ze op die manier al hun tijd kwijtraken. Actie is geboden.
Een ander voorbeeld van tijd is in grotere mate toekomstgericht, namelijk dat de toekomst ons voert waar we niet zijn wilden. “’t is nog niet wat ’t worden moet”, “het is niet geworden wat ’t zijn moest”, “’t is niet meer wat ’t geweest is”, “’t is niets geworden”, “’t is wat ’t is en dat is al erg genoeg”. Toekomstverwachtingen zijn zo ongewild de grond ingeboord.

De metafysiek van de fysische tijd.

Tijd is van oudsher geassocieerd met haar wellicht opvallendste verschijningsvorm: “de beweging (der hemellichamen) de hypostasering van deze verschijningsvorm heeft geleid tot de metafysiek van de fysische tijd. Dat betekent dat de tijdmeting tot de allesbepalende tijdsbeschouwing werd, voortbordurend op Aristotels’ boek IV van de Fysika waarin hij de aporie en de definitie van de tijd weergeeft. De aporie is de doodlopende redenering: het verleden is niet meer, de toekomst is nog niet en het nu heeft geen tijd dus tijd bestaat niet. Na een omtrekkende beweging komt hij dan tot de definitie: “Tijd is getal van beweging overeenkomstig eerder en later”.
Middels de metafysika van Plato en Aristoteles kwam ook de tijd in het licht van de eeuwigheid. En zo werd tijd verbonden met begrippen als blijvend en vergankelijk, identiteit en differentie, zijn en worden. Deze termen beheersen de meest concrete zijnswijzen van de zijnden die wij zijn. Gevangen zijn wij tussen opkomst en ondergang, eigening en onteigening, eindigheid en eeuwigheid. 
We moeten ervoor hoeden, dat we de fysika van de tijd (meting- beweging-ruimte) gaan zien als de ultieme benadering van de werkelijkheid. Wat we tevens moeten voorkomen is dat ons denken over de werkelijkheid zich zou beperken tot een verzameling dingmatige zijnden die voorhanden zijn. Wat we dan over het hoofd zien is het zijn, en zijn is geen ding en dus niet voorhanden en toch voor de zijnden albepalend evenals tijd. Als we de tijd willen verstaan in het licht van dit onderscheid, dan ontkomen we er ook aan deze zaak metafysisch te denken, er is geen zijn dat de zijnden doorheen de tijd draagt. 
Het zijnsonderscheid brengt mede aan het licht de substantiele nietigheid van zijn en tijd en hierdoor bieden zijn en tijd geen mogelijkheid tot grond, tot voldoende grond, laat staan tot het beginsel van voldoende grond. Zij bieden dus geen fundament voor verklaring van de zijnden. In die zin bevesigt het zijnsonderscheid de grondeloosheid van het zijn der zijnden. 
Daar het zijn geen zijnde is en dus zelfs de schijn niet heeft van een substantiële vorm, kunnen we er ook geen greep op krijgen, wij kunnen zijn niet begrijpen en dus ook niet naar onze hand zetten, zomin als de tijd en de waarheid. Dat we dit wel doen op het niveau van de zijnden en daar ook macht nastreven over de dingen en de wereld, gaat dit gepaard met vergetelheid van zijn en tijd en onachtzaamheid voor het zijnsonderscheid. Zo gezien is het begrijpelijk dat tijd op het niveau van de dingmatige benadering van de werkelijkheid ten deel valt aan berekening en zelfs het kind van de rekening wordt (tijd is geld). Binnen dat kader is dat een terechte benadering, problematisch wordt het als we dit de enig juiste benadering noemen. Waar binnen de zijnsvergetelheid beheersing van de agenda-tijd cruciaal is, is in het besef van het zijnsonderscheid en zijn is tijd, gelatenheid een wezenlijke houding. 
Drie in het oog springende verschijningsvormen van tijd zijn: verandering, talig bewustzijn en gechiedenis. Daarin zien we de aspecten van het achtereenvolgende, het blijvende en veranderlijke aanwezig. Zowel het veranderen van dingen en wereld, het verwoorden van hetgeen het bewustzijn onthoudt en het geschieden van zijn in het worden, verzamelen waarheid in haar voorlopigheid en continuïteit.
Het fundamentele gegeven van zijn is tijd maakt fysische, getalsmatige tijdmeting en existentiële talige tijdsbeleving en historische tijdsindeling mogelijk. Zijn is tijd heeft een bereik waarin het meten van verandering in eerder en later gerelateerd aan een nu-moment mogelijk is, waarin zingeving vanuit het tegenwoordige aan het toekomende met behulp van het verleden zich kan voltrekken, waarin het achtereenvolgende van het geschieden in een causale reeks geplaatst en begrepen kan worden. 
Dit zijn even zovele aspecten van menselijke speelruimte binnen het bereik van zijn is tijd dat zich eenmalig, achtereenvolgens, onomkeerbaar voltrekt.

§4

Taal en Tijd

Als taalgebruikers hebben wij eveneens een dubieuze verhouding als het haar functie betreft. Enerzijds zoeken we naar een duurzaam huis om de waarheid in onder te brengen en formuleren haar dan in een schier dogmatische zekerheid, anderzijds leveren we “waarheid” uit aan de vluchtigheid van reclamespotjes waar betekenis wordt ingeruild voor overtuiging.
Tussen het dogma en de reclame moet taal, als schepper van identiteit, onderkomen blijven bieden aan het denken, dat waarheid blijft zoeken binnen het besef van haar voorlopigheid en overtuigd van haar continuïteit. De worsteling om waarheid is durend en als zodanig eindeloos. We zullen de waarheid nooit bezitten, omdat we het einde der tijden nooit in zicht hebben. Maar het is de taal, die de filosofie doorheen de tijd staande en gaande houdt. 
Er klinkt bemoediging in door als we Plato, Aristoteles, Plotinos, Thomas, Descartes, Kant, Hegel, Nietzsche, Husserl, Heidegger, Levinas en Foucault problemen horen vertolken en antwoorden formuleren die wij herkennen, omdat wij ons op dezelfde weg bevinden hoe eindeloos en uitzichtloos die ook lijkt. Gelatenheid is hier wellicht onze beste compagnon. Gelatenheid betekent dat werkelijkheid niet enkel product van ons bewustzijn is, maar ons ook overvalt in een niet te regisseren wereld. Ook dit eindeloze verhaal heeft zin, omdat het voor ons deze wereld mogelijk maakt. De zin van deze wereld en het leven daarin ligt in deze wereld. Degenen die het denken opgeven, verankeren hun leven in zekerheden of, wat hetzelfde inhoudt, in oppervlakkigheid. Men bevraagt deze niet en ervaart dit van de weeromstuit als zinloos, tijdverspillend (men heeft de agenda al vol met andere zaken). De taal wordt dan onderhevig aan het getalsmatige, de vraag naar waarheid wordt verdrongen door het weten van horen zeggen en daar is geloof voor nodig wist Paulus al. “Fides est ex auditu”. Geloof is van horen zeggen. Het is onthutsend te ontdekken hoeveel zekerheid wordt ontleend in het maatschappelijk verkeer aan van-horen-zeggen.


§5

De teloorgang van waarheid aan het gerucht.

Het gerucht is de teloorgang van het denken als het zich niet weert tegen de waan van de dag en de ijselijke sleur van versleten woorden, waarmee men verhalen vertelt en in zich opneemt – ook het gerucht heeft een wisselwerking – om angst voor het steeds bevreemdende leven, het vreemde, de vreemden te bezweren. In het gerucht leeft het gerucht zich in zijn meest negatieve vorm uit als in de verhouding van taal en tijd niet eens de schijn van identiteit tot stand komt maar het zich enkel verliest in de vluchtigheid van de dan heersende trend (bijvoorbeeld omtrent asielzoekers). Toch heeft een gerucht ook een beklijvend karakter. 
Het enerzijds vluchtige en anderzijds beklijvende karakter van het gerucht geven aan dat het in dubbele zin de tijd overstijgt. Die twee aspecten: vluchtigheid en beklijving, wil ik eerst aan de orde stellen alvorens in te gaan op de werking van feitelijke geruchten. 
In z’n vluchtigheid wordt het gerucht ontdaan van tijd en bewerkstelligt een vergetelheid van tijdsduur door het verleden te vergeten en de toekomst te negeren. Taal en tijd worden gereduceerd tot momentopnamen, zodat identiteit en duur teloor zijn en elke controle verloren gaat. Werkelijkheidsverhaal verwordt tot waan van de dag en verspreidt zich als een vlucht van de wind onder mensen. Zo gezien is het gerucht als een waan-zinnig fantoom dat ’n normaal denken tot wanhoop drijft. 
In z’n beklijvend karakter is een van de hardnekkigste geruchten de idee van de menselijke superioriteit. Door velerlei verhalen hebben mensen  dit luid-ruchtige verhaal in de wereld gebracht en zij hebben er ook nog het beginsel van voldoende grond bij gedacht om dit hardnekkige gerucht grond te geven, zelfs voldoende grond. Dit beginsel geeft te kennen dat mens en wereld elkaar voldoende nabij zijn om op grond daarvan de overtuiging te koesteren, dat wij ons uiteindelijk ophouden in een werkelijkheid die zich laat kennen. Mens en wereld zijn dan in dit verhaald voldoende op elkaar afgestemd om te begrijpen, waarom de dingen er zijn en waarom niet: 
“Cur sint ut non sint” (Leibniz). Van oudsher verloopt het denken langs lijnen van negatie. In zin en tekst verzinnen en verhalen wij waarheid in haar voorlopigheid en continuïteit bepaald door negatie. Wie verder wil in zijn aanzet tot het denken over de werkelijkheid, zet zich af tegen het voorafgaande, toont daarvan het voorlopige (dit was waar tot nu toe) en heeft dit tevens nodig om voort te gaan in een negatief aangeduide richting (deze weg was het niet) en continueert zo tevens de weg eindeloos. In die zin is de negatie een waarborg voor de continuïteit van het denken van de waarheid van de werkelijkheid. Dit spanningsveld van voorlopigheid en continuïteit gerelateerd aan negatie vormt ook de speelruimte voor het dubbel karakter van het gerucht. Enerzijds zweeft rond het gerucht vluchtigheid als de waan van de dag, anderzijds kleeft er aan het gerucht een bijna dogmatische halsstarrigheid. Het wereldnieuws hangt met geruchten aan elkaar, de maatschappij gonst van geruchten. Het geruchtencircuit, schepper van de dagelijkse werkelijkheid wordt grotendeels bepaald door de media: krant, radio, tv. Voeg daaraan toe Internet en een nieuwe wereld gaat voor u open. Het vreemde en typerende van tv is dat belanghebbenden naar believen beweren dat hun vertoningen wel of geen invloed hebben op de kijkers, c.q. luisteraars en hun gedrag. Zo worden we geacht te geloven dat reclameboodschappen wel degelijk effectief zijn en ons koopgedrag beïnvloeden, maar zouden we nauwelijks gevoelig zijn voor vertoon van seks, geweld en aanverwante artikelen. Geëigende deskundigen worden voor onderzoeken aangezocht en betaald om gewenste “bevindingen” toe te voegen aan de geruchtenstroom. Zo leidt het gerucht een levendig bestaan, omdat het van buitenaf gevoed wordt. Vergelijk het geruchtencircus rond de NAVO en kortelings rond alle bewapening rond Irak. Het gerucht creëert een vijand, een gevaar, een “as van het kwaad” en vervolgens de noodzaak van een krachtig bewapeningsapparaat, dat groter is dan dat van de vijand want in diens handen is het gevaarlijk. Een geldverslindende bewapeningswedloop, begeleid door een bijbehorende geruchtenstroom, houdt een wereldeconomie vol honger, armoede en onwetendheid in haar ban. 
Valt de muur, verzinkt de vijand in het eigen moeras, dan is de NAVO op zoek naar nieuwe bestaansgronden, nog niet eens in staat enkele lokale branden te blussen, zelfs niet de verschrikkelijke gevolgen ervan enigszins in te perken. In wat voor geruchten hebben wij bijvoorbeeld Cebrenica intussen niet gehuld.
De feitelijke gang van zaken ontzenuwt nooit het gerucht, omdat dat er bewust in wordt betrokken. Televisiestations regisseren en registreren en interpreteren met behulp van materiaal – technisch en menselijk- en “waar”-nemers wat er wellicht zich voltrok, voltrokken heeft, voltrekken zal (bron voor nieuwe geruchten) op grond van hetgeen men heeft waargenomen. Waarnemen varieert hier dan van zien, horen zeggen, tot zich laten gezeggen. En wie niet “goed” heeft waargenomen mag niet meer komen kijken. De meest bedenkelijke elementen in deze ongebreidelde brij zijn wellicht de genuanceerde berichten van lieden die in een of andere onduidelijke functie voorgekookte geruchten moeten rondstrooien. Betekent dit dat geruchten vooral in oorlogstijden de officiële waarheid vormen of wordt in oorlogstijd onverbloemder duidelijk dat waarheid door propaganda is vervangen? Anders gevraagd: kunnen wij de waarheid hoeden voor aantasting door het gerucht of is het gerucht menselijkerwijs de primaire vorm van de waarheid die haar zowel voorlopigheid als continuïteit verleent? Misschien hebben mythen en geruchten een gemeenschappelijke verhouding tot de waarneming van de werkelijkheid en tot pogingen de waargenomen werkelijkheid verklarend en begrijpend te verwoorden. Als het gerucht de dominante voedingsbodem voor de dagelijkse “waarheid” is, dan is de onwaarheid die aan geruchten kleeft het domein waarop de waarheid ontdekt moet worden en is geworden de eeuwen door vanaf de oudste mythen tot de laatste geruchten.

§6

Werkelijkheid ofwel Identiteit en differentie.

Waar spreken we over als we over werkelijkheid spreken in het licht van de plaats die het gerucht inneemt in onze wereld? Werkelijkheid is geen gegeven maar een opgave waarin ze zichzelf uitwerkt in beweging: dat werkt, daarom is er sprake van werkelijkheid. Identiteit is geen stilstand maar weerstand tegen teloorgaan aan de differentie, en differentie bevestigt identiteit, want alleen wat hetzelfde blijft kan veranderen (Aristoteles). In de verhouding van zijn en denken legt het denken in zijn ontvankelijkheid identiteit vast (eigening). In de continue verandering die wij waarnemen blijkt zijn worden te zijn (onteigening). Met eigening wordt hier bedoeld een identiteit die wij ons doorheen de tijd eigen maken, daarmee gaat gelijk een onteigening gepaard, omdat aspecten die ons eigen zijn door differentie teloor gaan. En gelatenheid is, dat wij het zijn laten geworden, omdat wij haar lotsbedeling niet kunnen kennen. Want zijn is tijd en wij weten nooit hoe ver de tijd reikt. Waarheid van werkelijkheid betekent dan steeds dat aan-het-werk-zijn, (werkelijkheid) tussen identiteit en differentie, talig te blijven volgen. Identiteit en differentie zijn twee perspectieven van hetzelfde. Elk apart en zeker verabsoluteerd stellen ze niets voor. Er is niet alleen bewegen, er is altijd iets dat beweegt. De werkelijkheid kent ook geen absolute onbeweeglijkheid; per definitie niet. Dat is de fundamentele dialectiek van de werkelijkheid: die tussen identiteit en differentie; die tussen continuïteit en voorlopigheid. 


§7

Slotwoord

Heeft zijn identiteit nodig om waar te kunnen zijn? Deze vraag  die eigenlijk had kunnen staan aan het begin van dit betoog wil ik nu proberen te beantwoorden aan het einde. Daarbij wil ik de centrale woorden toelichten, omdat dan duidelijk wordt hoe de beantwoording van deze vraag alleen juist kan geschieden, als ik in die toelichting teruggrijp naar de betekenis van deze woorden in het betoog zelf. Dan sluit dit slotwoord organisch aan bij het voorafgaande en vormt het wellicht een verhelderend overzicht. Deze woorden zijn: 
* Zijn
* Identiteit
* Nodig
* Waar
* Kunnen-zijn

Zijn: is geen zijnde – ook niet de grond voor zijnden – we hebben er ook geen begrip of voorstelling van, omdat het geen dingmatig verschijnsel is. Omdat er zijnden zijn hebben we impliciet weet van zijn, en zonder de zijnden zou zijn ook niet ter sprake kunnen komen. In de durende veranderingen, die wij waar nemen in de zijnden, constateren we dat zijn ook een wijze van worden is. Dat strookt ook met het feit dat zijn geen zijnde is en als zodanig dus niets en daarin ligt juist de ruimte voor verandering. 

Identiteit: Deze laatste opmerking brengt ons bij identiteit. Want voor verandering is vereist dat iets hetzelfde blijft. Alleen datgene wat identiteit heeft kan veranderen en blijft herkenbaar als het “iets” dat veranderd is. Ik kan alleen van iets, dat ik herken, zeggen dat het is veranderd. Maar aangezien het zijn zelf geen zijnde is, kan van zijn ook niet gezegd worden, dat het identiteit heeft of nodig heeft. Wat bedoeld wordt is dat in het zijn van het zijnde identiteit moet worden onderkend onder andere in tijdsduur, wil ’n zijnde gekend kunnen worden. 

Nodig: Dus de noodzaak voor identiteit ligt niet in zijn zelf, zijn heeft geen zelf evenmin als tijd. Waar boven sprake is van tijdsduur is dan ook bedoeld, de weerstand tegen teloorgang aan tijd en niet de stilstand die een zijnde bieden moet. De noodzaak en de mogelijkheid voor identiteit waardoor de waarheid van het zijn der zijnden kan worden veiliggesteld ligt in de taal. Wat kunnen we dan verstaan onder waar?
 
Waar: Het gegeven dat zijn der zijnden een gebeuren is, dat zich niet in verborgenheid en duister afspeelt maar dat in het licht treedt, verschijnt, uit de verborgenheid van onwaarheid en geruchten naar voren komt. Eenmaal in het licht van het ware gekomen is het zaak dat de waarheid een onderkomen vindt waarin ze wordt veiliggesteld. Dat onderkomen is de taal. 
Het gaat hier dan steeds over een kunnen-zijn.

kunnen-zijn: Een mogelijkheid die steeds zorgvuldig behoed moet worden. Want de tegenstrevers van de waarheid houden zich ook op in de taal, denk aan het gerucht en de leugen. Slechts als die zorgvuldige ontvankelijkheid en behoedzaamheid er zijn, kan het zijn zich geven. “Nur solange Dasei ist, gibt es Sein”.  Hieruit spreekt geen overschatting eventueel van de mens, maar de opgave die gesteld wordt. Het zijn verplicht.
 


Werkelijkheid ligt altijd
voorbij 
      onze laatste gedachte, 
gaat steeds 
ons definitief begrip te buiten,
vormt de wijkende horizon 
van ons bestaan als verstaan.

Werkelijkheid “is” 
en als zodanig ons eigen 
      in identiteit.

Werkelijkheid “wordt” 
en als zodanig ons 
      durend vreemd.

Hoe houdt een mens zichzelf 
en het leven gaande 
in deze werkelijkheid
als nabije vreemde, 
waarin gaandeweg 
      eigening optreedt 
en durend zich 
      onteigening voltrekt.

Welk weermiddel 
      weerhoudt 
ons van dood en 
waan en voor hoelang?

Bewustzijn als weten 
en geweten-zijn 
      is het domein voor 
’s mensen mogelijkheid 
      en tragiek.

In het besef van het tragische 
ligt binnen de werkelijkheid 
onze diepste mogelijkheid 
te leven vanuit 
      een bewuste gelatenheid.
      

Hoofdstuk 2.

De dialectiek van het tragische bewustzijn.

§ 1

Van methode naar inhoud.

Reeds vroeg in het griekse denken dat filosofie ging heten – een naam als een opdracht - gebruikte men een manier van gedachtewisseling die onder de naam dialectiek te boek stond en voor Plato de geëigende vorm was. Met zijn niet schrijvende leermeester aan het woord, laat hij Socrates de dialectiek beoefenen in meestal moralistische meningsverschillen. Wapen was het beginsel van niet-tegenspraak: “Als de laatst uitgesproken stelling in tegenspraak was met een eerdere dan was minstens een van de twee en misschien waren wel alle twee niet waar en moest er dus een nieuwe stelling met nieuwe argumenten betrokken worden. Socrates laat iemand een stelling poneren en probeert dan vragenderwijs de ander te vangen in de strikken van diens eigen argumenten. Aan het slot moest degene die de stelling geponeerd had de onhoudbaarheid daarvan toegeven en hij hield dan ook nog de indruk over alsof hij hetzelf allemaal bedacht had. Alleen aan Gorgias had ook Socrates zijn handen (te) vol omtrent de vraag: “Wat is het belangrijkste, een goed of een gelukkig leven te leiden?”, en als dit niet samenviel waaraan moest men dan de voorkeur geven:”aan een maatschappelijk goed of aan een persoonlijk gelukkig leven?” Wat anders meestal wel het geval was lukt hem hier eigenlijk niet, Gorgias blijft bij z’n standpunt en niet zonder grond. Nietzsche zal daar later ook nog op terugkeren. 
Wat toen al aanwezig was in het begrip dialectiek en nu nog is: strijd omtrent tegenstrijdige standpunten en toestanden. Minstens een is altijd de verliezer. 
Deze methode is een lang leven beschoren: Galilei en Bruno maken er nog gebruik van in de renaissance.
Het grote verschil tussen methode en inhoud is, dat in de methode uiteindelijk de tegenstrijdigheden worden opgelost vanuit de idee dat waarheid één is en zich niet verstaat met tegenstrijdige conclusies. Bij de inhoud gaat men ervan uit dat dialectiek een afspiegeling is van de werkelijkheid. In onze gedachtegangen zijn  tegenstrijdigheden, omdat er die in de werkelijkheid ook zijn. Hier valt niets recht te strijken, hooguit iets onder de mat te vegen, maar dat veroorzaakt weer andere ongelijkheden. Wie de tegenstrijdigheden opgeeft als ongepast heft de dialectiek op. De tegenstrijdigheden worden in de tijd wel opgeheven, in die zin dat ze in de geschiedenis op een hoger niveau worden opgenomen en daar doorwerken op de loop van de geschiedenis juist als tegenstrijdigheden, want ze maken wezenlijk deel uit van de werkelijkheid: “polemos patèr pantoon” – oorlog is de vader van alles (Herakleitos).

§ 2

Om welke tegenstrijdigheden gaat het in de dialectiek inhoudelijk gezien? Ik wil er eerst in algemene termen wat over schrijven om vervolgens meer op niveau van menselijk gedrag en beleving in te gaan om dan uit te komen bij het tragisch bewustzijn en hoe dit al of niet dialectisch is. Zowel Hegel als ook Marx wijzen de geschiedenis aan als een dialectisch proces, hoewel niet goed gezegd kan worden dat het dat ook in wezen zou zijn want dat blijkt altijd pas achteraf. Strikt genomen kun je ook niet zeggen dat er in de geschiedenis een periode is die een andere heeft voorbereid, want toen de eerste heerste was de laatste nog onbekend. Vervolgens is de vraag of de geschiedenis past in zo’n systeem of past men zo’n systeem toe op de geschiedenis. Met zo’n systeem wordt bedoeld dat we het proces van de geschiedenis zien als een aanvankelijke tegenstrijdigheid van twee stromingen, die door strijd en wisselwerking een soort synthese aangaan – waarin de twee eerdere stromen worden opgeheven – om samen een nieuwe stroming te vormen tegen een volgende. En dat zou dan zo door moeten gaan tot het einde der tijden en van de geschiedenis. Stel dat de tijden en de geschiedenis een einde hebben. 
Als we in de geschiedenis gaan kijken zien we hoe sommige filosofen de ontwikkelingen van de geschiedenis zien als een dialectisch proces bijvoorbeeld Hegel en Marx. Beiden hebben ook een doel voor de geschiedenis: bevrijding. Wat wil de mens toch alsmaar met vrijheid? Bij Hegel betekent dit de vrijmaking van de geest uit en binnen zijn materiële context en beperking. Bij Marx wordt beoogd de bevrijding van de uitgebuite klasse, een proletariaat dat de dupe is geworden van een arbeidsdeling. Beiden hebben een doelgerichte geschiedenis in positieve zin. Ze willen de wereld interpreteren of zelfs veranderen in de gewenste richting. Het tragische ligt hier op de loer zo gauw het bewustzijn ontdekt, dat er voor dat doel geen middelen, geen ruimten zijn. Later kom ik terug op de idee van het tragische bewustzijn. 
Hier ligt een zekere wisselwerking en tegenstrijdigheid in hun doelgerichtheid. Er is een onderlinge dialectiek tussen Hegel en Marx en een persoonlijke dialectische overtuiging. 
Heel anders ligt de verhouding tussen Marx en Nietzsche. Nietzsche is volstrekt geen dialecticus, hij is wellicht niets wat Marx wel is, en wil ook niets wat Marx’ hoogste streven is. Marx had een scherpe normatieve kijk op de maatschappelijke, sociale verhoudingen in de arbeidsdeling, waarbij geld op den duur aan het begin en eind stond van het arbeidsproces. Maar hij had weinig oog voor de individuele psyche en de (on)mogelijkheid die te mobiliseren tot de noodzakelijk geachte revolutie, om wereldwijd een niet geperverteerd systeem na te streven en zo uitbuiting af te schaffen. Het inzicht, dat voor deze bevrijding van de mens een ander soort mens nodig is dan zich feitelijk aandient, behoort tevens tot het tragische bewustzijn. 
Nietzsche die bijna niets deelt met Marx behalve diens aandacht voor “de materiele productie van het onmiddellijke leven” deelt geenszins diens sociale bekommernis en inzicht en nog veel minder diens streven naar een zekere mate van collectievering en nivellering op maatschappelijk niveau. Nietzsche daarentegen heeft wel een scherp psychologisch inzicht en in genadeloze analyses legt hij drijfveren van de menselijke ziel bloot. Vergelijk: Genealogie van de moraal, omtrent het begrip ressentiment en het daarmee samenhangende onderscheid tussen de slavenmoraal en de voornamenmoraal. Moraal is naar Nietzsches idee altijd ingegeven door de hang naar distinctie, als verzet tegen massa en nivellering. Beurtelings hebben Marx en Nietzsche in de twintigste eeuw aanhangers en uitleggers gevonden die hen gebruikten en citeerden om eigen theorieën en ideologieën alsnog kracht bij te zetten. De eenzijdigheid van totaal onderscheiden aard die beider denken bedreigt, wordt in hun volgelingen soms tot een ontsporende mentale vertekening. Aan de ene kant een het individu vernietend gezag van een tot totalitair verworden marxisme, anderzijds steekt een ongebreideld individualisme de kop op waarin alle collectieve loyaliteit en solidariteit wordt afgewezen met een beroep op Nietzsches afkeer van massa en onderworpen slavenmoraal.
Marx of minstens zijn interpretatie, beter gezegd de manier waarop hij gebruikt wordt, verzandt in een totalitair machtsmonster waarin het individu dreigt om te komen, omdat er onvoldoende oog is voor het psychische machtsstreven in de afzonderlijke mens, wiens maatschappelijk elan en zorg zo gedood wordt. Nietzsches gedachtegoed raakt beklemd in een benauwend postmodern individualisme, omdat een sociaal bekommerd perspectief ontbreekt, waarin vrijheid als vrijblijvendheid wordt begrepen en de wil tot macht als geweld wordt geduld en bijwijlen zelfs verheerlijkt. 
Er is geen keuze tussen Marx of Nietzsche ze hebben een ondeelbare geschiedenisopvatting we leven met beiden: ook dat behoort tot ons tragisch bewustzijn. 
Alvorens in te gaan op het bewustzijn en meer specifiek het tragische bewustzijn, nog iets over de dialectische verhouding tussen Heidegger en Levinas: geen van beiden dialectische denkers. Befindlichkeit bij Heidegger en het anarchische bij Levinas zijn onderhevig aan intentionaliteit en verantwoordelijkheid vóór de vrijheid. Wat bedoelt Heidegger met Befindlichkeit en in verband daarmee onder intentionaliteit?
Befindlichtkeit is de meest onmiddellijke niet geredigeerde openheid van ons uit voor het verschijnen van het zijn der zijnde. In zijn oorspronkelijkste vorm zijn wij steeds gestemd hoe dan ook in de aanwezigheid van de dingen om ons heen. Welke stemming wij hebben, daarover hebben wij aanvankelijk geen zegging, die overvalt ons. Stel u wordt ’s morgens wakker, een stemming overvalt u meteen. Hoe wij gestemd zijn doet er niet toe, zelfs al zijn wij ontstemd, zonder stemming zijn wij nooit. Hoewel ze de voedingsbodem vormt voor emoties ligt deze grondstemming dieper – emoties liggen op het psychische vlak, stemming ligt in de zijnsorde, hangt samen met het feit dat je er bent. In de stemming ervaren we, dat ons bestaan altijd op een of andere wijze gericht is. We razen niet als ongeleide projectielen door de ruimte. En die stemming bepaalt waardoor wij worden aangetrokken of afgestoten, en daarin spreekt ook al een bepaalde waardebeleving door. Befindlichtkeit is een voorbewust moment niet door ons gekozen noch door ons gestuurd; eenmaal doorgedrongen tot ons verstand kunnen wij daar desgewenst op ingaan en ingrijpen. Levinas, een leerling en tegenstrever van Heidegger heeft iets soortgelijks maar tegelijkertijd totaal anders. Het subject,  zegt levinas wordt niet alleen bepaald door het bewustzijn – principe genoemd – maar tevens door het anarchische – de griekse ontkenning van het latijnse principe – “archè” is het griekse woord voor beginsel en “an” is daarbij de ontkenning. Oorspronkelijker dan het geweten principe, maar ook woordelozer is de onbegrepen werkelijkheid van het anarchische. Het zijn beide voor elkaar onbegrijpelijke aspecten van het subject, niet voor elkaar verstaanbaar, niet in elkaar vertaalbaar. Waar het principe zijn weg vindt in de taal, daar laat het anarchische sporen na in het lichaam. Ook hierin ligt het grote verschil én de overeenkomst tussen Heidegger en Levinas. Bij beiden ligt in dat onbewuste moment het allereerste gegeven van hun filosofie. 
Voor Heidegger is dat de ontologie, voor Levinas de ethiek. “Nur solange Dasein ist, gibt  es Sein” We zagen het reeds in het voorafgaande stuk: Dasein is zijnde zijn zoals wij zijn. Als wij bereid en in staat zijn het zijn te ontvangen dan kan het zich geven. Dan kunnen wij ook begrijpen dat volgens Heidegger de belangrijkste filosofische vraag is: “ Wat is de zin van zijn?” 
Voor Levinas laat het anarchische onmiddellijke lichamelijk sporen na vóór elk woord spreekt ons gelaat, zie ik de ander in de ogen en versta daaruit de ethische eis: “Ik ben mijn broeders hoeder”. Vóór elk rationeel betoog ligt hier de verantwoordelijkheid aan de vrijheid vooraf, daarna volgt de keuze. Waarom dit verhaal van Heidegger en Levinas alsnog aangevoerd voor de ondersteuning van de vraag: “Wat is dialectiek?” Geen van beiden zijn dialectische denkers maar je zou Levinas niet kunnen lezen zonder Heidegger. Voortdurend citeert Levinas Heidegger om zich tegen hem af te zetten. De negatie heeft voor Levinas de kracht van de wisselwerking, waaraan hij kracht kan ontlenen voor zijn eigen filosofie. Dat is in feite het dialectisch moment tussen hen beiden. Tot slot zonder een verdere uitleg bij §2 enige mogelijk dialectische uitspraken:

Geestelijk lichaam
Gevoelig verstand
Intuïtieve zekerheid
Machteloos verweer
Geruchtmakende waarheid
Polariteit of dialectiek

§ 3

Tragisch bewustzijn.

“Niet het bestaan is zonder hoop maar het weten” Wij leven te lang om geen verwachtingen te koesteren omtrent het leven; wij leven te kort om ze verwerkelijkt te zien. Zijn is tijd en er-zijn is tijdelijk en een gegeven opgave: “Gibt es Sein” zoals Heidegger dat noemt, waarin wij ons kunnen schikken omdat wij er binnen wezenlijke grenzen over kunnen beschikken. Zijn verplicht. Ten aanzien van waarden zijn wij onderhevig aan en bezig met zingeving gebonden aan de wijze waarop zijn zich geeft als tijd en door de manier waarop wij omgaan met de tijd ons gegeven. Zijn is tijd en er-zijn is tijdelijk dat is onomkeerbaar de lotsbedeling waarvan wij ons bewust zijn binnen haar tragische dubbelheid: Zijn verplicht en schept verwachtingen en het gewicht van de eindigheid dat daarop drukt. 
Het denken over het bewustzijn lijdt onder een overwaardering, omdat het gaandeweg is onderscheiden en gescheiden en verzelfstandigd (“cogito ergo sum”: “ik denk, dus ik ben” van Descartes, vindt zelfs de weg niet meer terug naar het lichaam) vanuit zijn feitelijke en oorspronkelijke enigheid met  ’s mensen levensadem en binnen het lichamelijk domein.
De analyse van wat we bewustzijn zijn gaan noemen, omdat wat één is in een uiteen-zetting te verhelderen heeft geleidelijk geleid tot een bewustzijnsoverheersing die de feitelijke zijnswijze van mensen als levend bewustzijn geen recht doet, omdat het een schijn van macht schept, waar in het beste geval gehoor-geven-aan op z’n plaats is.
Het woord bewustzijn is betrekkelijk modern, de specifieke zijnswijze zo oud als de mensheid. De activiteiten die wij bewustzijnseigen noemen, worden van oudsher toegeschreven aan: geest – verstand – rede – en aangeduid als denken – verstaan – redeneren. 
De Griekse woorden: nous, logos en pneuma en de latijnse: spiritus, spirare, intellectus, animus, animare die even zovele varianten zijn van wat wij vandaag bewustzijn noemen hebben ook nog de grondbetekenis van ademen, levensadem, verzamelen, verbinden, stemming, gemoed, geest. 
De oorspronkelijke gedachte en verwoorde eenheid van ademen en denken, van leven en bewustzijn is doorheen de tijd uiteen gelegd, onderscheiden en gescheiden, zelfs zo dat er een bewustzijnsfilosofie ontstond, waar een woord als psychosomatisch alleen nog maar meer verwarring schept, omdat het de scheiding steeds vooronderstelt, en waarin het bewustzijn zo alles bepalend wordt, dat volgens het woord van Levinas “de idee ontstond van een bewustzijn dat het zijn zelf van het zijn voltrekt”. En zo dreigt zoals in een griekse tragedie het bewustzijn aan zichzelf te gronde te gaan. Nu in het kort een schets van wat ik versta onder tragisch bewustzijn. 

§ 4

Het tussen van tegenwoordigheid.

Kinderen schouwen nog in onpeilbare diepte van het onbegrepen begin en gaandeweg ontwikkelt de mens inzicht in de onvermijdelijkheid van het einde. Dit geboeid zijn door begin en einde is het tussen van tegenwoordigheid. Tegenwoordigheid is dan niet primair een tijdsaanduiding, maar de wijze waarop een mens zich staande en gaande houdt in de wereld. Vergelijk, tegenwoordigheid van geest, die verbazing, verbijstering en verbittering soms om de eindigheid in zich bergt, maar wat als er geen eindigheid zou zijn? Ook hier weer een dialectiek van het tragische bewustzijn omtrent het “tussen”. Hierin ligt wellicht een bron van verwarring waaraan een mens zich kan laven en waarin hij ook kan verdrinken. 
Wij zijn geen mensen voor het oneindige, daarvoor zijn wij mentaal en fysiek niet toegerust. Anderzijds drukt het gewicht van de eindigheid op ons, als een gave die tevens een opgave is: zin te geven aan een eindig bestaan. 
Zo raakt het denken over ons bestaan vooral bepaald door tijd, eindigheid en tegenwoordigheid die ons plaatsen voor de vliesdunne wand tussen leven en dood. Tegenwoordigheid betekent dan ook een hebben een woord tegen de durende dreiging van het “tussen”. Hierin manifesteert zich het tragische in het menselijk bewustzijn, omdat zij de onmacht beseffen de wereld en hun bestaan daarin enigszins naar hun hand te zetten en zij zich onderhevig weten aan een grotere fataliteit dan voor ons begrip toegankelijk. Deze opmerkingen geven het kader aan waarbinnen het denken zich inlaten moet met en uitlaten moet over zijn tijdelijk bestaan in de wereld. Dat denken voltrekt zich in taal in velerlei vormen: poëzie, drama, roman, tragedie, filosofie, liederen. Zij spreken zich allemaal uit over de ultieme mogelijkheid van het geheim tussen begin en einde, over de tegenwoordigheid.
Uit een zeker onvermogen namen of nemen mensen hun toevlucht tot woorden als: God, geest, vrijheid, eeuwigheid. Niet altijd bewust van wat zij zich op de hals haalden maar hardnekkig zijn deze begrippen wel. Het gevaar is dat we het ondenkbare oplossen in de dagelijkse geruchtenstroom. Misschien maakt het wel deel uit van onze opgave deze hardnekkige begrippen opnieuw te denken. 
Tot slot nog een bemoedigende opmerking ie al enkele millennia heeft getrotseerd, daarom is zij nog niet waar, maar heeft de waan van de dag doorstaan: Hè psychè ta onta poos estin (Aristoteles) Anima humana est quodammodo omnia (Thomas) De menselijke ziel staat op haar manier open voor alle zijnden. 

Als appendix twee teksten die hoewel losstaande van de andere twee, ontstaan zijn in een tijd, toen tijd en identiteit het zwaar te verduren hadden. Men zou ze kunnen rekenen als onder een dialectische methode ontstaan. Zo zijn ze wel ontstaan maar niet is steeds een naam gekoppeld aan een stellingname. Dat had wel gekund maar feitelijk is het de neerslag geworden van gesprekken die destijds in Venray gehouden werden. Als ik dan ook vermeld, dat de geest van Vincent van Gogh rondwaarde waar we twee mei zaten, dan verklaart dat wellicht het verloop van de gesprekken. Sterkte.

Appendix 1
Identiteit in dit verband is zelfheid door de tijd heen. Zelfheid is een zijnswijze van mensen die zich in hun bestaan voortdurend ontmoeten door reflectie of weerspiegeld in anderen. Is identiteit wel mogelijk voor mensen in de wereld die steeds in beweging is. Hoe houdt een zelf staande als ik opgenomen ben en anderen mijn weg bepalen. 
Een horloge, een klok is niet de tijd maar bepaalt de tijd in eenduidige getallen voor vaste bewegingen en kent maar een richting: vooruit, leeg en onomkeerbaar. Wij zijn ons zelf dikwijls vooruit en kunnen dit slechts beleven vanuit het verleden. De tragische tijd ofwel de beleefde tijd wordt ingevuld door ons levenslot, dat we niet bewust bepalen maar dat ons grotendeels overkomt. 

Appendix 2
Identiteit en rollen. Een rol is een functie die je vervult in een maatschappij of een kleine gemeenschap. Je kunt een rol kiezen of hij kan je worden opgedrongen. Maar ook als je hem kiest is hij nooit onafhankelijk van de omstandigheden waarin je bent beland. Betekent elke rol die wij kiezen een bevestiging van onze identiteit en is elke opgelegde rol een aantasting van die identiteit?
Identiteit is niet zomaar meegekregen daar moet je wat voor doen soms het vervullen van een opgedrongen rol. Identiteit is niet de optelsom van verstand en gevoel, maar de rollen die je speelt om je leven meer waarde te geven. Kenmerkend voor de verstoorde identiteit is dat de keuze uitsluitend is bepaald door het verstand met voorbijgaan aan de gevoelens. 

Werkelijkheid ligt altijd
voorbij 
      onze laatste gedachte, 
gaat steeds 
ons definitief begrip te buiten,
vormt de wijkende horizon 
van ons bestaan als verstaan.

Werkelijkheid “is” 
en als zodanig ons eigen 
      in identiteit.

Werkelijkheid “wordt” 
en als zodanig ons 
      durend vreemd.

Hoe houdt een mens zichzelf 
en het leven gaande 
in deze werkelijkheid
als nabije vreemde, 
waarin gaandeweg 
      eigening optreedt 
en durend zich 
      onteigening voltrekt.

Welk weermiddel 
      weerhoudt 
ons van dood en 
waan en voor hoelang?

Bewustzijn als weten 
en geweten-zijn 
      is het domein voor 
’s mensen mogelijkheid 
      en tragiek.

In het besef van het tragische 
ligt binnen de werkelijkheid 
onze diepste mogelijkheid 
te leven vanuit 
      een bewuste gelatenheid.
      




      




